# **DRÖG: Gagnavinafélagið \- Samþykktir**

## **1.gr. Heiti og lagaumgjörð**

Félagið heitir ***Gagnavinafélagið.***  Félagið starfar samkvæmt lögum nr. 110/2021 um félög til almannaheilla. Að lokinni skráningu í almannaheillafélagsskrá má félagið nota heitið ***Gagnavinafélagið fta.***

## **2\. gr. Tilgangur félagsins**

Tilgangur félagsins er að vinna að því að opinber gögn sem almenningur á rétt til séu aðgengileg sem flestum og standa að fræðslu um málefni tengd því.

Félagið hyggst ná tilgangi sínum m.a. með því að:

* óska eftir gögnum í vörslu opinberra aðila sem almenningur á rétt á
* reka stjórnsýslumál, og eftir atvikum dómsmál, þegar stjórnvöld tregðast við að gera gögn aðgengileg almenningi sem með réttu ættu að vera það,  
* veita stjórnvöldum aðhald þegar þau sýna tregðu við birtingu gagna,  
* birta gögn sem félaginu áskotnast og ekki eru þegar aðgengileg á auðveldan hátt frá opinberum aðilum,  
* standa að fræðslu og kynningarstarfsemi um opin gögn, bæði almennt og einnig fyrir ákveðnar tegundir gagna.

## **3\. gr. Fjármögnun starfsemi félagsins**

Félagið er fjármagnað með félagsgjöldum og frjálsum framlögum velunnara þess, hvort sem er félagsmanna, annarra einstaklinga eða lögaðila. Fjármunum félagsins skal varið til starfsemi í samræmi við tilgang þess.

Félagið er ekki rekið í hagnaðarskyni og allar tekjur skulu renna til starfsemi í samræmi við tilgang þess. Engum arði skal úthlutað til félagsmanna.

## **4\. gr. Félagsmenn og félagaskrá**

Rétt til aðildar eiga allir einstaklingar sem styðja tilgang félagsins. Umsókn um aðild skal berast stjórn rafrænt eða skriflega.

Félagsmenn hafa atkvæðisrétt, tillögurétt og málfrelsi á félagsfundum, að því gefnu að þeir séu skuldlausir við félagið.

Stjórn félagsins heldur félagaskrá í samræmi við gildandi lög. Aðild fellur niður við skriflega úrsögn til stjórnar, við andlát eða ef félagsmaður er rekinn úr félaginu með stjórnarákvörðun vegna alvarlegra brota á samþykktum eða vegna þess að hafa unnið gegn hagsmunum þess.

## **5\. gr. Fundarboðun, fjarfundir og dagskrá aðalfundar**

Aðalfund skal halda innan sex mánaða frá lokum reikningsárs ár hvert og skal boða til hans með a.m.k. tveggja vikna fyrirvara með sannanlegum hætti, t.d. með tölvupósti á netfang sem skráð er í félagaskrá. Til almennra félagsfunda skal boða með sama hætti og aðalfundar.

Heimilt er að halda fundi rafrænt og heimila rafræna atkvæðagreiðslu samkvæmt nánari reglum sem stjórn setur.

Aðalfundur er löglegur sé rétt til hans boðað. Nema annað sé tekið fram í samþykktum þessum, ræður einfaldur meirihluti greiddra atkvæða úrslitum mála. Lagabreytingar krefjast þó samþykkis 3/4 greiddra atkvæða.

Félagsmenn sem óska eftir að fá mál tekið fyrir á aðalfundi skulu senda tillögu þess efnis til stjórnar eigi síðar en 7 dögum fyrir boðaðan fund.

Dagskrá aðalfundar skal vera sem hér segir:

1\. 	Kosning fundarstjóra og fundarritara  
2\. 	Skýrsla stjórnar lögð fram  
3\. 	Reikningar lagðir fram til samþykktar  
4\. 	Lagabreytingar  
5\. 	Ákvörðun félagsgjalds  
6\. 	Kosning stjórnar  
7\. 	Kosning endurskoðanda, skoðunarmanna eða trúnaðarmanna  
8\. 	Önnur mál

## **6.gr. Stjórn, störf hennar og firmaritun**

Stjórn félagsins skal skipuð þremur stjórnarmeðlimum, formanni og tveimur meðstjórnendum, kjörnum á aðalfundi til eins árs í senn. Einnig skal kjósa einn stjórnarmeðlim til vara.

Stjórnin skiptir með sér verkum eftir þörfum. Stjórn fer með málefni félagsins milli aðalfunda og formaður boðar til stjórnarfunda, sem geta verið rafrænir. Stjórnarfundur er ályktunarhæfur ef meirihluti stjórnarmanna er mættur. Afl atkvæða ræður úrslitum á stjórnarfundum. Falli atkvæði jöfn ræður atkvæði formanns.

Firmaritun er í höndum meirihluta stjórnar en stjórn getur veitt formanni eða einstökum stjórnarmönnum umboð til firmaritunar. Slíkt umboð skal bókað á stjórnarfundi og má vera bundið við tilteknar tegundir skuldbindinga.

Fyrsta stjórn félagsins skal skipuð á stofnfundi af stofnendum.

## **7.gr. Aukaaðalfundur**
Aukaaðalfund skal halda ef stjórn telur þess þörf eða ef a.m.k. þriðjungur félagsmanna krefst þess skriflega og tilgreinir fundarefni. Um boðun og framkvæmd aukaaðalfundar gilda sömu reglur og um aðalfund.

## **8.gr. Endurskoðendur, skoðunarmenn og trúnaðarmenn**

Á aðalfundi skal kjósa eitt af eftirfarandi fyrir næsta starfsár:

·   	einn eða fleiri endurskoðendur eða endurskoðunarfyrirtæki, eða  
·   	tvo skoðunarmenn reikninga eða
·   	tvo trúnaðarmenn úr hópi félagsmanna.

Kjörtímabil er eitt ár. Endurskoðendur og endurskoðunarfyrirtæki mega hvorki vera í stjórn né starfa fyrir félagið. Skoðunarmenn eða trúnaðarmenn mega ekki sitja í stjórn félagsins né gegna stjórnunarstörfum fyrir það.

Valdir aðilar skulu rannsaka reikninga félagsins fyrir hvert starfsár og leggja niðurstöður sínar fyrir aðalfund.

## **9.gr. Reikningshald**

Reikningsár er almanaksárið. Stjórnin skal hafa lokið gerð ársreikninga og lagt þá fyrir endurskoðanda, skoðunarmenn eða trúnaðarmenn eigi síðar en einum mánuði fyrir aðalfund.

## **10.gr. Félagsgjöld og ábyrgð**

Félagsmenn greiða árlegt félagsgjald. Félagsgjald er ákveðið á aðalfundi fyrir næsta starfsár og er gjalddagi 30 dögum frá aðalfundi, nema aðalfundur ákveði annað.

Félagsmenn bera ekki persónulega ábyrgð á skuldum eða öðrum skuldbindingum félagsins umfram félagsgjald sitt.

## **11\. gr. Félagsslit**

Ákvörðun um slit félagsins verður aðeins tekin á aðalfundi og skal hún borin upp sem sérstök tillaga. Til samþykktar slita þarf 3/4 hluta greiddra atkvæða.

Í tillögu um slit félagsins skal taka fram hvert ráðstafa eigi eignum félagsins. Slíkum eignum skal ráðstafa til almannaheillafélags sem starfar í líkum tilgangi og aðalfundur ákveður. Ef slíkt félag fyrirfinnst ekki skal ráðstafa eignum til annars almannaheillafélags sem aðalfundur ákveður.

## **12.gr. Lagaskil**

Þar sem ákvæði þessa samþykkta segja ekki til um hvernig með skuli farið skal hlíta ákvæðum laga nr. 110/2021 um félög til almannaheilla, svo og öðrum lagaákvæðum er við geta átt.

Lög þessi voru samþykkt á ***stofnfundi*** sem haldinn var [dagsetning og staður stofnfundar]

 

Dagsetning: [dd.mm.áááá]

[Undirritanir]

 
